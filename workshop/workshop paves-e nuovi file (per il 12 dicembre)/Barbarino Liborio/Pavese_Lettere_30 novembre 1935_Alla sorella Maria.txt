Alla sorella Maria, Torino
[Brancaleone,] 30 novembre [1935]
Cara Maria,
avete del buon tempo a consigliarmi questa e quella mutanda, la coperta, la buona salute e tutto. Potreste anche capire da voi che quello che mi occorre me lo so cercare e, se possibile, provvedere. È poi interessantissimo ricevere che a Torino fa freddo e ci vuole il paletot. Scommetto che quest’estate faceva caldo. 
Siccome ne ho abbastanza, vi avverto che fra un mese (a Capodanno) manderò gli auguri a Serralunga. Ingegnatevi a farmi tornare prima, perché cascasse il mondo a Capodanno scriverò. Da cui s’impara che le disgrazie ingentiliscono l’uomo. E non scrivetemi che dopotutto è colpa mia e non tocca a voi aiutarmi, perché vi risponderei che, appunto, perché è colpa mia, desidero che tutti – anche i nonnini – sappiano e mi giudichino come merito. 
Baci 
Cesare 
P.S. Manderò, quando potrò, il dizionario del Ghiotti.
