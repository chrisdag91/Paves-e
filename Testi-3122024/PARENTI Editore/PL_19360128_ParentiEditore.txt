All'editore Parenti, Firenze.
[Brancaleone,] 28 gennaio [1936]
Egregio Signore,
ricevo il pacco di 10 copie del mio volume Lavorare stanca. La ringrazio della sollecitudine. Quanto alla faccenda dell'indice, ci tenevo sì a vederlo in testa al volume, ma ora che è fatta, pazienza. Altra pecca nell'edizione - che si presenta molto bene per formato e stampa - non credo si possa trovare, tranne qualche errore nelle ultime pagine, che non ho potuto correggere io personalmente.
Comunque, sono molto contento e Le sarei grato se volesse al più presto eseguire le commissioni ricevute per sottoscrizione. L'avvocato Carocci mi scrive che Lei mi deve inviare un contratto.
Intanto Le porgo i miei saluti e faccio auguri per la vendita.
Pavese