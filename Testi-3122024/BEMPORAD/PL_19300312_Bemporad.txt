All'editore Bemporad, Firenze.
Torino, via Ponza 3, 12 marzo 1930
Egregio Signore,
leggo, nell'Appendice acclusa a un volume della Collezione Modernissima, gli scopi e il programma che Ella si propone nel Suo ciclo di traduzioni di opere straniere contemporanee e specialmente nord-americane.
In particolare mi riferisco al Suo proposito di "costituire in Italia un gruppo di traduttori appassionati, di gusto e di competenza".
Ove Ella non avesse ancora intero il numero dei traduttori che Le occorrono, o la novità sempre crescente della materia ne chiedesse dei nuovi, vorrei renderle noto ch'io sono in grado di associarmi alla sua opera quale traduttore da romanzi nord-americani, possedendo al proposito una buona competenza e in più la possibilità di informarmi direttamente dagli Stati Uniti.
Se Ella vorrà avere la cortesia di tenere in considerazione questa mia offerta e scrivermi delle condizioni e delle proposte, Le potrò senz’altro mandare un saggio di detta competenza in una pagina di traduzione o esibire titoli di studio, com’Ella vorrà.
Oso, intanto, fermare la sua attenzione, come su autori di mio speciale studio, su Sherwood Anderson e Sinclair Lewis, il primo dei quali Ella stessa nomina nei suoi "Propositi". Non occorre certo che io insista con Lei sull'importanza del secondo che tuttora anche in Francia è interamente trascurato ed è pure tanto rappresentativo dell'America da promettere un sicuro successo.
Naturalmente parlo di questi due, ma sempre nel campo nordamericano considererei favorevolmente anche una diversa proposta.
In attesa di una Sua gentilissima resto suo, rispettosamente
Cesare Pavese