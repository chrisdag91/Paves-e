A Mario Sturani, Torino.
[Brancaleone,] 5 ottobre [1935]

Caro Sturani,
ricevo 4 libri (Pascal-Garnett-Chesterfield-Defoe) credo da parte tua. Vedo che conosci i tuoi doveri e la ricchezza non ti ha fatto ingrato. Fai bene, perché non c'è conforto più dolce al cuore del giusto che sollevare la sventura dell'afflitto. Se poi non sei tu che me li mandi ma qualcun altro, prendi questa cartolina come una salutare ammonizione a ricordarti che la vita è bella, purché bene e liberamente vissuta.
Pavese

P. S. Ricevo pure due pipe superiori a ogni elogio. Bene. Il Cielo te ne renda merito. E ricordati che la virtù richiede un esercizio continuato.
