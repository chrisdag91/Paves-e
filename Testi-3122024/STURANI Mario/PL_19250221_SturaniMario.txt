A Mario Sturani, Monza.
[Torino,] 21 febbraio 1925

Ti scrivo perché da tempo non ti ho più scritto, ma di fatti nuovi da raccontarti non ne ho ancora.
Ho letto la tua laude in versi liberi, per il tuo trionfo. Hai ragione a dire "Come vedi sono liberi perché così li sento", perch'io anch'io non riesco più a costringere un sentimento nella gabbia della rima. Tutt'al più mi riesce di cavarne versi sciolti. Come sempre, è ammirevole in quei tuoi versi la vivezza, direi, aspra della descrizione. Ci si sente il mattino di primavera! Circa l'ingegnosità dell'allegoria, poi, non c'è male, ma la sottigliezza di tutti quei significati riposti mi pare noccia un po’ all'efficacia della poesia. Quei versi "Gregge per gregge vanno le pecorelle grige" e "E il vento si diletta ad arruffar la lana" lasciameli ammirare così, come li sento immediatamente e non farmici intravedere tante altre cose! Con tutto ciò, per i tuoi intendimenti hai avuto la mano felice: è ben scelto il mattino di primavera. Ora appunto che ricomincia questa stagione mi sento rinnovare tutto a poco a poco. Lo spirito comincia a fervermi, sono allegro, rido del male, cerco di ripararne il più possibile e godo di tutto ciò che è buono. Buono nel senso vasto che gli do e che tu certo intuisci senz'altra spiegazione. Mi cresce sempre più l'odio per tutta la scienza e l'amore per tutta l'arte.
Godrò la primavera scorrazzando per le campagne con Baraldi e Barale. Tornerò, si capisce, su quei massi al Sangone. Mi manca solo più il battesimo dell'amore (come altri direbbe il battesimo del fuoco) e poi sarò contento. Tutti i bei volti e i bei corpi che vedo mi lasciano mancante di qualcosa. Qualche volta scrivimi diffusamente sul tuo stato circa questo soggetto. 
Non ti dico la gioia che mi ha dato la tua critica a quei pochi versi di Luty. Per un giorno non ho fatto che ridere, arzigogolare, squadrare da superiore gli altri o abbracciarli fraternamente: mi hai regalato una superbia che la simile non l'aveva Dante. Ma con ciò non voglio pormi sopra Dante: vedo ora, molto più chiaro che non una volta, quanto questo grande sia in alto. Pure lavoreremo. Certo anche tu giorno per giorno comprendi meglio la grandezza di Leonardo e dei suoi.
A proposito di pittura: ho compreso finalmente un quadro del Botticelli. È sublime. La madonna col bambino della melagrana. È una tela scolorita, la tecnica non molto esatta, molte imperfezioni nelle figure, sfondo insignificante: ma, ad osservarla a lungo, quanta espressione nel volto fanciullesco della madonna, dimagrito, pallido, arrossato qua e là dalle lacrime!
Caratteristica dell'arte del Botticelli mi pare appunto quella, non so come dir meglio, libera asprezza delle linee e più dei colori; quell'originale leggera deformazione che rende tanto interessanti le sue figure. Tu che te ne intendi dimmi se ho qualche po' di ragione. Ecco: ne conosco pochi, ma dei pittori di quel tempo il più vicino, almeno in tecnica, al Botticelli mi pare Fra Filippo Lippi. Questo in quanto alla rubrica artistico-letteraria: tornando a noi ti dico che tu nel descrivere arieggi il Botticelli.
Il pensiero mi s'è stagnato. Una volta giunti al materialismo non c'è più da andare innanzi: tutto rovina, non resta più che cercare il mero piacere per il piacere. E a questo non mi so risolvere. Mi dibatto per tirarmi su, ma mi convinco sempre più che non c'è nulla da fare.
E che ti venga la febbre (quella della creazione). 
C. Pavese
