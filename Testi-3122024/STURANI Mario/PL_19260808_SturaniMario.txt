A Mario Sturani, Celle Ligure.
[Reaglie, in risposta a una lettera dell'8 agosto 1926]

Che ti scriva a lungo? Ma che cosa vuoi che ti scriva se non una delle solite cicalate? E per di più nella monotonia in cui vivo, non un soffio di ispirazione mi scuote mai. Niente. Ecco la parola che basterebbe per questa mia risposta.
Niente poesie da mandarti, niente idee da rifriggerti, niente avventure da contarti, niente venuta al mare, niente, niente. Sono nichilista.
Tra qualche giorno scappo di casa e vado al Polo.
Ho solo qui della gente che vuol farmi giocare alle carte tutto il giorno. Ma non mi pesca. Alle due preferisco vagabondare per luoghi che rivedo tutti i giorni, da ottant'anni, e, studiare, studiare, empirmi l'anima di poesia di altri, non avendo la possibilità di empirmela di mia poesia. Fa' una cosa, empimela di tua.
Saluti a Vaudagna 
Pavese
