A Mario Sturani, Monza.
Torino, 4 febbraio 1926

Caro Sturani,
Non sono io ma è mia sorella che ti scrive perché io sono a letto. Speriamo che duri. Ti scriverò poca cosa quindi perché non mi piace scoprire me stesso agli estranei, e mia sorella in questo è un’estranea.
I tuoi versi non so giudicarli perché c'è in essi qualcosa di troppo moderno che io, sarà il temperamento, non riesco a sentire o meglio: ho paura di riuscire a sentire. Del resto è una lode che ti faccio.
Quella famosa opera di cui ti dicevo l'altr'anno mi riesce, con gran fatica, ma mi riesce. Per ora non ti dico di più, ma se la compirò, sarai tu il primo a conoscerla (avrai tu per il primo la disgrazia di conoscerla). Io ho esaurito tutte le mie riserve poetiche e non ho più nulla da mandarti. Qui a letto poi ho piuttosto voglia di dormire che non di pensare. Lavora tu che sai; io per me, me ne scappa tutti i giorni di più la voglia, ma quando starò per perderla del tutto mi ammazzerò. Tu mi farai l'elogio funebre, e ti assicuro che non c'è niente da ridere.
Saluti. 
C. Pavese
