A Mario Sturani, Monza.
Reaglie, 14 luglio 1927

eccoti un'insolita composizione in versi liberi e d'immaginazione. Per me è una vera novità:

Giardini

Sovente mi fermo davanti alle vetrine
dei profumieri. E tutti quei colori
disposti in nitide boccette
ornate di bei nastri,
tra i piumini, le ciprie, gli specchi,
e i piccoli strumenti fragili
lucidi lucidi
che passeranno per tenui mani femminee
e pare che nell'attesa ne abbian già assunto l'esilità e la forma di sogno
o i deliziosi ovali delle saponette,
gli spruzzetti, le reticelle;
ma sopratutto i profumi, i bei profumi gettati
in un ordine strano
sulle scansie di cristallo
dove fondono diafani i colori più belli:
sopratutto i profumi mi prendon l'anima
e costringono gli occhi,
i miei occhi incapaci, d'estraneo rozzo,
a fissarsi sospesi
sul prodigio fatto di mille minuscole meraviglie
ed allora un pensiero mi riempie la mente:
pensiero che nessuna fiorita terrestre vivente nel sole,
palpitante, o agitata dal vento
o umida sotto il cielo,
odorante un suo odore forte e selvaggio,
e non le più belle mescolanze di fiori
accordate da mani leggere,
da cui pure s'esalano stordimenti di profumo,
nulla, nulla, che abbia nome natura,
stagioni, doni strappati dall'uomo alla terra,
nulla mi può valere il giardino agghiacciato
nitido immobile sotto i cristalli,
dove le offerte più meravigliose delle stagioni,
i colori e i profumi,
son raccolte divinamente in piccoli vetri
e han la forma del sogno femineo:
un'esilità trasparente,
quasi purezza cristallina,
che talvolta canta una sua nota leggera, indicibilmente serena,
ma tal'altra, compresa
d'un'intensa anima verde,
o cupa, disperata,
s'esala d'intorno
in labirinti di depravazione,
in stanchezze di decadenza,
in tonfi di morte.
E d'accanto mi passano femmine,
dall'abito breve sul corpo
rivelante ogni forma,
talune nel viso e nel corpo tutte impregnate
e travagliate, consunte
terribilmente, senza più scampo,
dai piccoli oggetti di sogno,
immobili, dietro il grande cristallo;
altre, tutte freschezza,
come se il loro corpo, la loro vita
non fosse che un pieno, ininterrotto e inebriante canto,
e tutte, di questa forma e diverse,
e infinite e non mai conosciute
creano un altro meraviglioso giardino
vasto quanto la terra,
di cui questo cristallo non è se non l'imagine superba
raccolta in breve spazio, profumo in una boccetta.
E con le stelle nel cielo,
l'altissimo giardino intessuto di ombra e di luce,
tanto semplice che fa battere le mani ai bambini
tanto tremendo che fa rabbrividire i santi,
essi formano il mio grande giardino della vita,
dove soffro e gioisco ininterrottamente
e, dolorando per dare qualche canto ai miei fiori,
attendo la morte, l'ultimo canto, il più bello.
Ed è per questo che avviene che mi fermo
davanti alle fantastiche vetrine dei profumieri.

Esigo pronta risposta e critica.
Grazie 
C. Pavese
