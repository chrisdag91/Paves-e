A Mario Sturani, Parigi.
[Torino,] 1° luglio 1932

Salute. Abbiamo sempre da fare colle stesse serve. Ginzburg avrà scritto che ho fatto legger l'opera e che ho il tormento perché non ho creato un bel fantasmino poetico avente senso compiuto. Solo che come sempre Ginzburg non ha detto il più importante.
Ho fatta legger l'opera e, siccome non piaceva, me ne infischiavo e il tormento era già un'altra opera che bandava. Ecco il fatto.
Comunque, non ti han detto che erano esterrefatti: in mezzo a tutti i difetti sentivano Pavese, un correntone elettrico che dava la scossa a chi toccava. Sono contentissimo della mia opera fallita: e mangio, bevo, godo, vado in giro, ne faccio delle altre e sono io.
E si capisce che tu abbia sentito a distanza la vita che ci dev'essere in quest'opera e che non abbia avuto un minuto di incredulità sui miei fatti. È proprio stato lo stesso di quando tutti ti piangevano morto con Lenci e rottame umano e naufrago e imbischerito (persino il Grande Monferini); e io me ne infischiavo e dicevo che Sturani è come il mare, come il cinema, come me, che sempre casca e sempre è in piedi. Perché noi, se anche fossimo ignoranti e nati e vissuti nelle montagne saremmo sempre grandi uomini: gli altri, se non avessero studiato i libri e sentito dire come si fa a diventare grandi uomini, sarebbero bischeri – e quindi lo sono tuttora.
Non so se insieme a questa lettera ti potrò spedire anche l'opera – spero.
Vedo, da come parli di mangiare e lavorare, che godi la vita e ne cavi soddisfazioni più che materiali. Sta zitto che vengo a Parigi. Se non riesco a trovare il veliero con cui fare un giro nel Mediterraneo secondo la mia idea per l'estate, vengo a Parigi. Ci vengo, ci vengo. Tanto più che col monumento equestre avrai da mantenere anche me.
A ogni modo sappimi dire il minimo indispensabile di denari per partire di qui e portarmi lí e cominciare a fare les copies.
A Bra intanto ho trovato una collega che è di Santo Stefano e parliamo di là e facciamo dei pranzoni in giro, insultandoci e sempre amici. Quelle sono donne! Brutta come una scimmia, ma grande! Mi chiama Paveis coll'e larga!
Frassinelli mi ha detto che ti manderà i libri, che sono venuti anche bene. C'è una storia di copertine che tu hai fatto male e di lì Frassinelli bestemmiava e poi diceva "povero giovane!" – ti spiegherà lui.
Non esagerare coll'idolo negro perché quello è ottocento, abbonda invece di seghe che sono eterne.
Pavese

N. B. È morto mio zio Olimpio. Da grand'uomo. Il comune è incazzato perché gli deve pagare l'ospedale di Torino e, dopo morto, han trovato che da tre mesi doveva avere un dolore atroce nella testa e non diceva niente, perché non fosse detta che lui aveva male. Paveis!
