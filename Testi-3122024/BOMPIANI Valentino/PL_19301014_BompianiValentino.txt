A Valentino Bompiani, Milano.
[Torino,] 14 ottobre 1930
Egregio Dottore,
ricevo la Sua del 13 c. m. e sono spiacentissimo di non poter accettare la proposta dell'articolo anglo-americano per il Suo Almanacco. Avendo avuti, e durandomi tuttora, altri impegni, poco mi sono occupato quest'anno delle produzioni in questione e mi occorrerebbe un certo tempo per raccogliere il materiale, specialmente quello illustrativo. Se accettassi, Le presenterei una cosa poco seria e poco degna della Sua pubblicazione.
Il tempo minimo in cui potrei far qualcosa è –  a causa specialmente degli Stati Uniti - di più d'un mese. Vede quindi la difficoltà. Ad ogni modo mi riterrò onorato se Ella vorrà ricordare il mio nome per un'eventuale impresa di traduzione o di presentazione d'autori che mi lasciasse un po’ più di respiro.
Le rinnovo il mio rammarico e con ossequii sono il suo
Cesare Pavese