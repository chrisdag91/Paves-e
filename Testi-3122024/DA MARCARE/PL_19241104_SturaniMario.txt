A Mario Sturani, Monza.
[Torino, in risposta a una lettera del 4 novembre 1924]

"Grazie, o mio amico! Tu, col tuo fervore
mi trascini anche se non voglio: ascolta,
da te ho compreso che la gioia sboccia
lungo il cammino e che il fine è sol questo.
La vampa creatrice dell'istante
supera ogni pensiero ch'avrai agio
di far sull'opera creata, sai
che l'universo è un continuo creare
pel maggior gaudio, solo, del suo Dio?"

Ma ora ascolta. Che basti spezzare colla briglia la nuca al cavallo lo seppi sempre; ma la mia croce è la convinzione che il mio cavallo è uno di quei tanti, ossuti, impotenti, delle vetture da piazza. Con questa convinzione non posso avere il sangue freddo o l'entusiasmo di tendere le briglie. E più ci penso, e più rinnego quel cencio slavato, sciorinato là sopra tra le virgolette.
Ma, scrivendoti, d'or'innanzi seguirò l'impulso dell’istante. Siccome mi ferve ora nell'anima quella strofa di Tagore:... eccotela:
"La malinconia ti pesa sul cuore e il sonno è sempre sui tuoi occhi.
Non hai osservato come il fiore regna splendido in mezzo alle spine? Svegliati, deh svegliati! Non lasciare che il tempo passi invano.
In fondo al sentiero sassoso, nel paese della solitudine vergine il mio amico se ne sta seduto e solo. Non lo ingannare. Svegliati, deh svegliati!
Che fa se il cielo smania e trema nel calore del sole meridiano; che fa se la sabbia ardente stende il suo manto di sete?
Non vi è forse gioia nel profondo del tuo cuore? Forse che, ad ogni tuo passo, la strada non echeggerà armoniosamente come un'arpa resa dolce dal dolore?"
Non mi si confà pienamente? Ne farò la mia legge. E rispondimi: nessuna gioia supera la gioia di soffrire.
Ora non ridere: "ti scongiuro" di dirmi sempre schiettamente i tuoi giudizi. Ricordi che io ho scritto e ti ho fatto leggere che alcuni tuoi versi "valevano poco"? Fa lo stesso con me, è il maggior segno d'amicizia che mi puoi dare. E spero di non lasciarti mancare il lavoro. Vuoi un consiglio per giudicare i miei versi? Sforzati di dimenticare che sono miei.
Conto, un giorno o l’altro, di andare a ispirarmi, ad accendermi (fuochi di paglia) dinanzi alla Vita Nova. Le darò uno sguardo, cercando di non alterarlo col mio pensiero; sarà così come un tuo sguardo.
Noto con un piacere magro magro, che sei divenuto erudito: citazioni di qua, citazioni di là; ti assicuro che in questo campo sei più inanzi di me.

Un giorno o l'altro saprò scriverti qualcosa che non so se comprenderai, che sarà lo sfogo di tutta la mia giovinezza. Oh i ricordi delle prime letture della Vita Nova! Certo non comprendi neppure ora, ma non spaventarti, non è per pochezza d’ingegno; ciò di cui parlo è il fondo intimo della mia anima.

Passando intanto alla filosofia, tu dici "Essa (la poesia) è il sentimento della bellezza". Non solo. Essa è il sentimento di tutto, del bello del brutto, del buono del cattivo, del giusto del falso, di quel contrasto tra bene e male che è la vita. 
Dalla mia riflessione hai poi ricavato proprio ciò che volevo: anche in un quadro può esservi poesia. La poesia è dappertutto. Un qualunque sentimento è poesia. E questo dono divino è l'unica cosa veramente nostra, poiché la scienza è, sotto un certo aspetto, una realtà fuori di noi, è di tutti e di nessuno.
E poi, infine, anche chi si rivolge alla scienza, è per un sentimento che ve l'attira.
Che ti piaccia la vita, proviene da un sentimento. La poesia è la regina del mondo, direi che è Dio (sempre parlando soltanto rispetto all'uomo).

I tuoi versi mi paion troppo minuziosi a descrivere.
Del resto, hai una proprietà di vocaboli sorprendente, una freschezza di frasi tutte tue e un acuto spirito d'osservazione.
Grazie poi della chiusa.
C. Pavese

(Più si è malcontenti di sé e più la firma si mette gigante).
