A Mario Sturani, Monza.
[Torino, febbraio 1927]

Appena ricevuta la tua lettera avevo buttata giù una risposta. Roba di tre settimane fa, e finalmente dopo rimandi continui mi son deciso a ricopiare.
Sono alquanto pigro e quindi non ho più voglia di fare alla brutta copia le alquante modificazioni necessarie.
Eccoti il documento: tempo fa io avevo pencolato verso una malinconia un po' manierata e tu le predicavi contro in nome della dignità della forza e dell'ideale. Pare che ora sia giunto il mio turno di sostenere l'amico vacillante. Ma consolati, io non so persuadere, quindi non scriverò neppure con questa ambizione.
Il tuo stato presente di spirito io l'ho già provato infinite volte, eppure vedi che sono ancora vivo e ho scritto cose che, come tu dici, non sono proprio da cane.
Ricordati intanto che tua arte sono la pittura e sorelle e che alla poesia puoi dare soltanto ritagli di tempo. Io invece sono costretto a riportarci tutta la vita.
Ma poi, si capisce, a se stessi le proprie cose fan sempre un effetto di povertà pretenziosa e quelle degli altri di originalità forte, semplicemente perché è più facile restare colpiti da ciò che ha detto un altro e ci appare perciò nuovo che non da ciò che si è già detto noi; e poi sulla poesia di un altro noi possiamo ricamare colla fantasia tutte le possibili variazioni, mentre sulle nostre...!
Voglio dire insomma che non è il caso d'ingrandire così un'impressione che io credo solo passeggera.
Tra parentesi, poi, la mia situazione è ben strana.
Sto tentando di consolare chi si trova male, e scrivo versi gioiosi come quelli della rivoltella.
Ma la faccenda sta così: dalla notte che ho fermato in quei quali si vogliano versi il mio stato d'animo, questo ha cessato di tiranneggiarmi. Ci sarebbe qui, chi ne avesse la voglia e il buon tempo, un trattato sull'Arte come liberazione dall'immanenza egoistica della vita e assunzione a forme superiori di mistica e ascetica contemplazione oggettivale, ecc...
Sta allegro e quando meno te l'aspetterai ti verrà fuori un bel verso, di quelli tuoi soliti meravigliosamente decorativi e personali: «Arcangeli nel buio del mio sonno» ecc.
Chissà che, mentre almanacco qua, tu non mi abbia già preparato qualche atto di fede trionfale!
Mi rincrescerebbe, mi rincrescerebbe molto, ma pure lo accoglierei a capo chino rassegnatamente, come tu dici di accogliere la vita.
Pugni e calci voglion essere. 
Cesare P.
