A Mario Sturani, Monza.
[Torino,] 13 gennaio 1926

Andare per le vie solitario
tormentato in continuo dal terrore
di vedermi svanire sotto gli occhi
le creazioni a lungo vagheggiate;
sentire affievolirsi dentro all'anima
l'ardore, la speranza... tutto... tutto
e restare così senza un amore,
una grandezza, piccolo, volgare,
dannato alla tristezza quotidiana
e al pensiero incessante che infiniti
uomini han già sofferto quel ch'io soffro
ora e son morti oscuri, senza sorgere
a una luce di gloria, disperati.
Nel mio dolore nulla m'è lasciato
neppur l'orgoglio di sentirmi solo!
C. Pavese
