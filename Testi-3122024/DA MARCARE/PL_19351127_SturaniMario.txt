A Mario Sturani, Torino.
[Brancaleone,] 27 novembre [1935]

Caro Sturani,
ho ricevuto le notizie su Torino e su Dan. A proposito, tu dovrai passare la visita di controllo dei riformati, e non c'è dubbio che andrai sotto. È inutile, quando un uomo si sposa o si vuole sposare, ci si mette sempre di mezzo la Storia e gli fa posare l'osso. Vedo che insisti per sapere titoli di libri da mandarmi: in quella lettera che ti scrissi il 20 settembre mezza in francese, te ne facevo un elenco molto vario ed elastico, dove tu puoi sempre attingere. E poi ne ho segnalati altri, scrivendo ai miei. Ma ti sconsiglio di spendere altri soldi; non va bene esagerare in beneficenza, perché a un certo punto non si guadagna più che l'odio del beneficiato.
Ora è cominciato l'inverno sotto forma di piogge, venti torrenziali e umidità notturne, che per la mia asma sono tanto pepe. Questo è brutto, perché, essendo qui il sonno l'unico passatempo non esasperante, sentirselo troncare tutte le notti moltiplica per x la durata dell'esilio.
Io faccio poesie senza gusto e senz'appetito, e m'accorgo che il mestiere di poeta non serve nemmeno a ammazzare il tempo, perché l'interesse al lavoro viene rarissimo, e troppe sono le ore che è necessario stare tetramente concentrati su un'idea che non c'è. Era già brutto a Torino questo, pensiamo qui.
Il mare, già così antipatico d'estate, d'inverno è poi innominabile: alla riva, tutto giallo di sabbia smossa; al largo, un verde tenerello che fa rabbia. E pensare che è quello d'Ulisse: figurarsi gli altri.
La grande attrattiva del paese sono i pesci, che a me non piacciono, e così mangio pietanza non più che un giorno o due alla settimana, quando ammazzano la vitella.
Ho quindi comperato una bella corda, l'ho adattata a nodo scorsoio, e tutte le mattine la insapono per tenerla pronta.
Mi servirà a guadagnarmi un po' di carne, quando i vicini mi chiameranno a prender parte all'impiccagione del maiale, che sta ora ingrassando in rigorosa castità.
Mi ha scritto tuo suocero una cartolina dove mi promette libri greci, e mi dà del commediante. Digli, per ora, che se non mi restasse almeno il conforto di recitare una parte, mi sarei già trucidato da un pezzo.
Avrai saputo anche tu che Pinelli ha fatto rappresentare una sconcissima commedia intitolata la Pulce d'Oro. Io l'avevo letta e l'avevo trovata nel solito suo stile, ma divertente. E sporca, sporca, peggio del Tutto Banda. Così va il mondo. Non può uscire il Dio-Caprone tutto pieno di castissime risoluzioni, e rappresentano siffatte sessualità. Farebbe meglio ad adoperare il credito di cui gode, per farmi tornare a casa. Ma lui pensa a far figli e commedie: due operazioni cui attende esercitando i medesimi organi. E tanto basti.
Saluti alla tua beccaccina 
Pav.
