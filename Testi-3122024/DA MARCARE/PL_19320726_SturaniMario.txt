A Mario Sturani, Parigi.
[Torino,] 26 luglio 1932

Sturani,
a Parigi non vengo. È andata in aria la crociera mediterranea, ma mi ha invitato una famiglia di Santo Stefano Belbo per agosto e settembre e non vorrei lasciar perdere. Di Parigi ne riparleremo st'autunno.
Il lavoro non te lo mando. Ormai è passato, non è capolavoro e quindi è inutile riparlarne. Ne farò altri e vedremo allora. Piacciono molto le mie nuove poesie, dai Mari del Sud in giù, e ne ho sei o sette. Non hanno però ancora lo schietto successo dei miei poemi sporchi e fino che non l'avranno, a te niente.
A proposito di poemi sporchi. Mila ti imita. Ha preso un sonetto di Foscolo e ne ha cavato discrete osservazioni sulla bernarda. Ebbe un grande successo la sera della bevuta per la laurea di Giacchero (Dott.) che rimpiangeva molto la tua assenza. Comunque quella sera io ho preso una tal sbronza che il festeggiato mi ha dovuto fare un'iniezione di caffeina.
Sto aspettando che la mia vita cambi. Di fare il critico non ne ho più voglia (non son mai stato capace a pigliarmi sul serio, in questo); il professore neanche; il traduttore meno ancora. Sono libero come un neonato, di scegliermi una posizione. Vedremo. 
Non mi piace più molto nemmeno andare in Po. Siamo ben cambiati. Una volta ne avrei avuto un tormento per un mese ora non m'importa e medito opere. Vedremo.
Non farti più seghe che guasta la stabilità spirituale.
Ciau. Ti manderò presto l'indirizzo di Santo Stefano.
Pavese
