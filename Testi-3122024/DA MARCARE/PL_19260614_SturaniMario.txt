A Mario Sturani, Monza.
[Torino,] 14 giugno 1926

Capisco. Se è vero che quei miei quattro versi ti hanno tanto colpito, tu devi attendere la mia risposta con molta impazienza, ma se ti dico «non ho più un momento libero, di vita», che cosa vuoi che ci faccia? Per fortuna ne avrò solo più per un mese. Intanto rubo un quarto d'ora al sonno, dalle due alle tre del mattino, per rispondere, ma asciuttello, senza pretesa di profondità alle tue due ultime. Quest'estate poi ti rifarò a voce. 
Premetto che non starò ora a parlarti né a discutere di quei principi filosofici che sai, non ho capo proprio, in questi giorni, ad astrarmi e pensare. Debbo studiare a memoria tanta bella roba! Ma ci rifaremo.
Ho dunque dinanzi due tue lettere.
I versi della seconda, a mio giudizio, son da meno di quelli della prima e il perché lo dici tu stesso: «... su quest'idea poi ho basato ecc...» Non che il male sia avere questi versi un'idea, ma l'è non avere essi che idee, giudizi cioè e passaggi logici. Al solito. Riconoscilo anche tu: essi sono un ragionamento continuo e, starei per dire, non si distinguono affatto dai principî in prosa che precedono e seguono.
La prima lettera invece è, come dire? viva, reale, palpitante. Chi non ti conoscesse per nulla, leggendola ne caverebbe una perfetta rappresentazione della tua vita interiore, pensiero e sentimento, e la rivivrebbe questa tua vita. E in questo far rivivere, solo in questo, sta l'arte poetica, io penso.
Sarà perché sono anche soliti al mio animo i momenti resi con quei tuoi frammenti, sarà per questo, sarà per quello, non so; ma so che gusto più questi frammenti che non i miei ormai leggendari versi. E non ti dico questo per renderti amichevolmente il contraccambio di quella tua pagina infuocata: sa Dio se vorrei poterci credere anch'io a quella pagina, ma il male è che non posso ed eccoti qua una filza di documenti che provano ottimi i tuoi versi mentre di simili non saprei forse trovarne neppure una mezza dozzina in tutta quella parte di me che è consacrata all'immortalità (Marcia Reale) (andantino e poi galop).
«Io vado per le vie della terra che a quelle...» è di tutti i pezzi della prima lettera, quel che mi piace meno. Sono, al solito, pensieri, ragionamenti con di più una ricerca troppo sforzata di vita: antitesi, ripetizioni, non è insomma ispirazione schietta. Ma v'è pure qualche tratto che preso a sé non è poi così da poco.

Vado cantando l'armonia che nasce
dall'eterno dissidio delle cose.

Che vuoi? Quest'ultimo verso è una mera descrizione, aggettivo e sostantivo, senza movimenti drammatici, nulla, eppure è un verso, un vero verso. Sarà l'idea, saran gli accenti, non so, ma mi piace infinitamente.
Colla seconda poesia mi trovo in un altro campo. Capisco che tanto in una come nell'altra è sempre il tuo spirito che dà fuori, ma c'è differenza in quanto quest'ultima è la pura effusione d'un tuo sentimento dove non curi d'esprimere tue idee filosofiche, ragionando quasi. Certo, anche in questa seconda c'è delle idee, se ci sono delle parole in nesso logico! Ma vedi, io leggendola non mi trovo costretto a prendere l'idea e analizzarla e poi approvare le tue conclusioni o no. In essa trovo qualcos'altro che è il loro contenuto sentimentale e in arte non cerco che questo, io.
D'accordo, però, che si può scrivere un ragionamento e farlo suggestivissimo, poeticissimo, con sentimenti che l’accompagnino: ma siamo sempre lì: il valore artistico starà nell'espressione più o meno felice di questi sentimenti non nell'aggiustatezza o no delle idee. E così, non sto ad analizzarti tutta la poesia. Ti noto, così, di volo, che tutti i versi coi loro accenti rendono quella musica stanca e dolce che è lo stesso sentimento espressovi. L'unica macchia mi vi pare «l'ampolla del cuore». Pensaci bene, te ne convincerai anche tu.
E da questa poesia fino all'ultima c'è molti puntini divisionari, ma idealmente tutti i versi sono d'una poesia sola. Non c'è in essi ricerca vana di novità, in tutte l'espressione è la più semplice e immediata e quindi han tutte il fascino di quello che è il tuo stato d'animo continuo.
Hanno qualcosa di rassegnato nel senso che sono scritte così, naturalmente, la forma interamente sommessa, rassegnata al contenuto, non so, come si può ridere o piangere. Senti: tu piangendo hai mai cercato effetti o pose particolari? Io no: piango interamente dominato da ciò che ho dentro, sommesso al mio sentimento. Così sono queste poesie e così fossero tutte le mie e le tue: un'effusione necessaria impulsiva, come il pianto, o come il riso se vuoi, senza ricerche, senza pretese.
Vecchio precetto insomma, vecchio quanto il mondo, «Non andare a cercare la poesia ma lasciare ch'essa venga a cercar noi».
Noto poi in particolare che quel pezzo che comincia «desiderio d'amor che nasce e muore...» è un capolavoro quantunque non tutto perfetto, per la maestria con cui hai usato il metro libero. C'è là la musica del tuo sentimento. Quei versi si svolgono piani collo svolgersi del pensiero, sommessi ad essi, non monotoni, non minimamente discordanti. È una gioia continua leggerli, per la verità immensa del loro contenuto e della loro espressione.
Alta la fronte e sta certo che non sei ancora schiacciato!
C. Pavese
