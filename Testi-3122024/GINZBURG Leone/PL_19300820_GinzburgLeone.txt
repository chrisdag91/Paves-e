A Leone Ginzburg, Viareggio.
[Torino,] 20 agosto 1930
Ho ricevuto stamattina la risposta da Columbia (non da Prezzolini) che così suona:
Mi pregio mandarle i certificati richiesti per l'ammissione all'Università. Lei ha il permesso di iscriversi nelle Graduate Faculties (Facoltà per la laurea?) come studente fuori classifica.
Adempiuto un anno di lavoro soddisfacente Lei potrà far domanda per la completa immatricolazione nelle G. F. (Facoltà per la Laurea?)
I certificati sono due fogli uguali colla patacca rossa, dove si dice che per il 25 Settembre io sono atteso dal direttore dai segretari e dalle dattilografe, che so l'inglese abbastanza da seguire i corsi e che esso foglio deve bastare a chiunque verifichi il mio passaporto, che il console mi darà senz'altro dietro consegna di uno di questi fogli.
Né soldi, né cattedre. Prezzolini è due settimane che dovrebbe avermi risposto se c'è i soldi, ma dev'essere morto.
Rispondimi presto l'indirizzo di Farinelli. Intanto io cerco di saperlo da Antonicelli e appena ce l'ho gli scrivo dicendo che non è la maniera e che mi paghi i danni e gli interessi.
Non mi pare nemmeno probabile che arrivato dal direttore, questo mi dica in una lingua che non capisco "C’è per lei 50 000 L. Aspetti che glie le do".
Comunque se Farinelli mi rispondesse che è così e che di soldi in America finora non ne han parlato per delicatezza, c'è da fidarsi?
Mi pare che le Eccellenze e i loro amici siano dei bei maiali. Ma se non vado, quest'inverno gli nascondo in tasca una poesia contro il duce e poi scrivo al medesimo segnalando l’insurrezione. Vacca Dio.