<?xml version="1.0" ?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>TITOLO OPERA</title>
			</titleStmt>
			<publicationStmt>
				<p>Publication Information</p>
			</publicationStmt>
			<sourceDesc>
				<p>Information about the source</p>
			</sourceDesc>
		</fileDesc>
	</teiHeader>
	<text>
		<body>
			<p>A Mario Sturani, Monza.</p>
			<p>[Torino, febbraio 1927]</p>
			<p/>
			<p>Appena ricevuta la tua lettera avevo buttata giù una risposta. Roba di tre settimane fa, e finalmente dopo rimandi continui mi son deciso a ricopiare.</p>
			<p>Sono alquanto pigro e quindi non ho più voglia di fare alla brutta copia le alquante modificazioni necessarie.</p>
			<p>Eccoti il documento: tempo fa io avevo pencolato verso una malinconia un po' manierata e tu le predicavi contro in nome della dignità della forza e dell'ideale. Pare che ora sia giunto il mio turno di sostenere l'amico vacillante. Ma consolati, io non so persuadere, quindi non scriverò neppure con questa ambizione.</p>
			<p>Il tuo stato presente di spirito io l'ho già provato infinite volte, eppure vedi che sono ancora vivo e ho scritto cose che, come tu dici, non sono proprio da cane.</p>
			<p>Ricordati intanto che tua arte sono la pittura e sorelle e che alla poesia puoi dare soltanto ritagli di tempo. Io invece sono costretto a riportarci tutta la vita.</p>
			<p>Ma poi, si capisce, a se stessi le proprie cose fan sempre un effetto di povertà pretenziosa e quelle degli altri di originalità forte, semplicemente perché è più facile restare colpiti da ciò che ha detto un altro e ci appare perciò nuovo che non da ciò che si è già detto noi; e poi sulla poesia di un altro noi possiamo ricamare colla fantasia tutte le possibili variazioni, mentre sulle nostre...!</p>
			<p>Voglio dire insomma che non è il caso d'ingrandire così un'impressione che io credo solo passeggera.</p>
			<p>Tra parentesi, poi, la mia situazione è ben strana.</p>
			<p>Sto tentando di consolare chi si trova male, e scrivo versi gioiosi come quelli della rivoltella.</p>
			<p>Ma la faccenda sta così: dalla notte che ho fermato in quei quali si vogliano versi il mio stato d'animo, questo ha cessato di tiranneggiarmi. Ci sarebbe qui, chi ne avesse la voglia e il buon tempo, un trattato sull'Arte come liberazione dall'immanenza egoistica della vita e assunzione a forme superiori di mistica e ascetica contemplazione oggettivale, ecc...</p>
			<p>Sta allegro e quando meno te l'aspetterai ti verrà fuori un bel verso, di quelli tuoi soliti meravigliosamente decorativi e personali: «Arcangeli nel buio del mio sonno» ecc.</p>
			<p>Chissà che, mentre almanacco qua, tu non mi abbia già preparato qualche atto di fede trionfale!</p>
			<p>Mi rincrescerebbe, mi rincrescerebbe molto, ma pure lo accoglierei a capo chino rassegnatamente, come tu dici di accogliere la vita.</p>
			<p>Pugni e calci voglion essere.</p>
			<p>Cesare P.</p>
		</body>
	</text>
</TEI>
