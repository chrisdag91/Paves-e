A Giuseppe Cassano, Torino.
[Torino, in risposta ad una lettera dell'8 giugno 1936]
Caro Signore,
Le sono molto grato della sua lettera anzitutto perché scrivere venti pagine su un libro vuol dire aver preso questo libro sul serio e poi per le molte verità che Ella si è sforzato di dirmene. Naturalmente ho qualcosa da ribattere e poi, anche là dove consento con Lei, ho da aggiungere e spiegarmi.
L'appunto più comprensivo che Ella fa al mondo dei personaggi e all'autore protagonista lirico del canzoniere mi pare quello di disordine morale e più specialmente di compiacenza sensuale. Non credo sia il caso di opporre che Aristofane, Orazio, Rabelais ecc. hanno descritto sconcezze, oppure lasciva pagina sed proba nobis, ecc. Ella mira nel suo giudizio a qualcosa di più grave: altro è allegramente descrivere magari un accoppiamento, altro dichiararsi convinto che al mondo nulla valga se non il senso. Ella considera il libro come un documento di costume e dice aprendolo: "Vediamo in che cosa crede e come agisce oggi la gioventù"; e sentito in che cosa creda e come agisca uno di cotesta gioventù, crolla il capo sconsolato.
Io La stupirò forse, ma Le debbo confessare che sono tra i critici del mio libro il più convinto di una sua tara morale, e di una debolezza, di un'insufficienza umana tali che me lo rendono odioso ormai anche all'olfatto. Ma i libri sono come i figli - parlo senz’esperienza -: si conoscono solo una volta fatti, quando insomma non si è più a tempo a farli meglio. Occorrerà se si vuole riparare farne degli altri.
Questo voglio dirLe. A parte i giudizi particolari su Deola e sul Ritratto d'autore - credo fermamente la prima poesia un umano atto di tenerezza verso quella disgraziata, e nella seconda so importanti non solo gli odori e la barba, ma anche la meraviglia estiva dell'immobilità e dell'indolenza - a parte i particolari, su cui ci si può sempre intendere, è essenzialmente risolutivo che Ella finita la lettura abbia sentito il bisogno di prendere la penna e sfogare un'indignazione morale. Non si tratta qui di belle o di brutte poesie, ma di una concezione della vita piuttosto che di un’altra, ed io La lodo di avere, da una parte svincolato così nettamente il [profilo?] morale da quello estetico, e dall’altra di avermi fatto capire che, se a un lettore colto e intelligente, come Lei è indubbiamente, non risulta tutto quel vigore etico che io mettevo nelle mie invenzioni, il fatto è che di vigore etico nei miei carmi non ce n’è molto.
Se fossi, o valesse la pena di essere, un polemista potrei controbattere molte asserzioni Sue: la donna usata come macchina? e la poesia intitolata appunto Lavorare stanca? La madre disprezzata dal figlio porco? e Proprietari? L'insofferenza poetica del lavoro? e I mari del Sud? Ma la questione è qui sull’insieme, sul timbro morale dell’insieme; e non c’è da discutere, questo timbro o suona schietto o suona fesso. E visto quanto poco io sia riuscito a far almeno apparire degno un mondo in cui pure un tempo ho creduto, non posso che concludere "Ho suonato fesso".
In poche parole, l'idea delle mie poesie, astratta di volta in volta per decantazione, non anticipata in tesi, era questa: rappresentare un mondo (in cui l’autore entrasse come semplice personaggio e non con la prepotente sicumera del lirico che si canta), un mondo di giovani che vivono contenti e meravigliati delle cose reali, che si muovono con mattutina spensieratezza tra gli uomini, che non rifiutano di fare una risata o una nuotata o una bevuta o anche, perché no?, una chiavata, ma che sopratutto amano i gesti semplici e netti, le situazioni chiare, il riposo dopo la fatica, la fatica dopo il riposo. Quanto alle donne, i miei giovani non sono più adolescenti, quindi niente fanciulle angelicate; non sono ancora viri, niente quindi coppie responsabili e lavoro costruttivo e complesso. Le donne nel mio libro si chiamano compagne: ciò vuol dire che non sono soltanto strumenti occasionali e che non sono ancora spose. Sono camerati della vita, sovente graditi (Maternità) e sovente scocciatori (Tradimento). Che poi io abbia affermato (Antenati) le donne non contare in famiglia, non vuol dire che io insegni a insultare la propria madre, ma soltanto significa che in un momento particolare della sua esperienza il mio protagonista giovinetto si attacca disperatamente al senso di forza e di virilità che gli spira dalla tradizione paesana, e idealizza un poco il sacrosanto misoginismo di ogni piemontese, che per quanto '900 stima sempre un po’ la moglie alla Shakespeare un "gracious silence".
Questa era dunque la mia intenzione etica nella composizione di Lavorare stanca: un paesaggio e delle figure, segnate con semplicità e con forza e, se possibile, con arguzia, a indicare la virtù loro propria di solido ottimismo, di attaccamento giovanile alla vita e alle cose, e di pronto sorriso. A questo scopo facevo concorrere lo stile, disadorno e schietto, rapido e maschio, e il verso, che cercavo di spogliare di ogni fronzolo e colare sostanzioso e sostenuto.
Ma perché ho messo in scena certi tipi tanto abbietti? Anzitutto, perché son vissuto nel loro mezzo, poi perché - simpatia congenita - quelli mi commuovevano ed altri no. E per bruciare l'ultima cartuccia, le dirò che Ella sbaglia supponendo che i salotti mondani e letterari applaudano alle mie poesie. C’è appunto troppo odore di sterco e di vino e di sudore e troppa voluta semplicità e chiarezza nelle mie situazioni perché io possa piacere veramente a quella gente. Diranno magari "quanto ingegno!" ma non leggeranno due volte lo stesso verso.
Tutto questo obiettato, ritorno alla Sua critica: il timbro morale del mio libro è piuttosto di perversione che non di sanità. Sarò con Lei tanto sincero da confessare che ciò avevo sempre temuto; sempre mi aveva preoccupato la frequenza e compiacenza con cui toccavo argomenti erotici. Mi dicevo: ma son parole fresche come l’acqua, non c'è vizio, non c’è decadenza, è come la sculacciata che dà l'operaio alla compagna d’uscita e tutto finisce lì, è insomma buon umore. Ma non mi liberavo dal timore che un pochino di sfogo fisico ci fosse in quelle fantasie. Come risolvere la questione? Aspettare il giudizio di una persona sana e normale, mi dicevo.
Ed ora il giudizio è arrivato e mi conferma: perversione. Che cosa debbo dirLe? Nel Suo disinteresse Ella è appunto l'oracolo
che attendevo. Eticamente, e quindi esteticamente, il libro non è riuscito; è ambiguo, è torbido, è tutto da rifare .
Va da sé che, se Le ho esposto l'intenzione, diciamo, morale del libro, questo non ho fatto per pavoneggiarmi, ma per amore di giustizia. Ciò che volevo fare e ciò che son riuscito a fare. Aggiungerò altresì che non ho scomodato tutto quel fascio di buone intenzioni solo per svolgere imparzialmente un argomento, ma spero sempre che, sentita la glossa, qualcosa del testo s'illumini. Troppo sono stato curvo sulle pagine di Lavorare stanca (quattro anni) e troppo della mia giovinezza ho preteso versarvi dentro, per rinnegarlo ora come un bastardo qualunque. Ma certo che le mie piuttosto vaghe apprensioni hanno trovato una conferma terribile nel Suo commento.
È di questo che La ringrazio. Ella ha svolto inconsapevolmente una mia idea e mi ha quindi teso una mano. Spero ancora si capisce ("ultima dea") che la conclusione sia errata o almeno inesatta, ma insomma siamo più d'accordo che in contrasto. "Ma perché ha stampato il libro, allora?" mi chiederà. E qui non posso che supplicarla di non essere crudele.
Come sempre, non ho detto nemmeno la metà di quanto penso. Ci sarebbe la questione della città futura, la ragione del titolo, le giustificazioni tecniche, la querelle des anciens et des modernes (il 900 !), e quantità di altre cose, ma la carta scritta è sempre quel tale paravento dentro a cui gioca a rimpiattino il pensiero. E poi, per la prima volta non voglio essere indiscreto.
Che io salga alla Vigna Allason non è immediatamente probabile, ma chi sa in tutta l'estate.
Torno intanto a ringraziarLa per la Sua schiettezza e umanità (humanae litterae). 
Suo
Pavese