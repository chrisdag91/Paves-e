I MARI DEL SUD

							(a Monti)

		Camminiamo una sera sul fianco di un colle,
	in silenzio. Nell'ombra del tardo crepuscolo
	mio cugino è un gigante vestito di bianco, 
	che si muove pacato, abbronzato nel volto, 
	taciturno. Tacere è la nostra virtù. 
	Qualche nostro antenato dev'essere stato ben solo 
 	– un grand'uomo tra idioti o un povero folle – 
	per insegnare ai suoi tanto silenzio. 
 
	Mio cugino ha parlato stasera. Mi ha chiesto  
	se salivo con lui: dalla vetta si scorge 
	nelle notti serene il riflesso del faro 
	lontano, di Torino. «Tu che abiti a Torino…» 
	mi ha detto «… ma hai ragione. La vita va vissuta 
	lontano dal paese: si profitta e si gode 
	e poi, quando si torna, come me, a quarant'anni, 
	si trova tutto nuovo. Le Langhe non si perdono». 
	Tutto questo mi ha detto e non parla italiano, 
	ma adopera lento il dialetto, che, come le pietre 
	di questo stesso colle, è scabro tanto 
	che vent'anni di idiomi e di oceani diversi 
	non gliel'hanno scalfito. E cammina per l'erta 
	con lo sguardo raccolto che ho visto, bambino, 
	usare ai contadini un poco stanchi. 
 
	Vent'anni è stato in giro per il mondo. 
	Se n'andò ch'io ero ancora un bambino portato da donne 
	e lo dissero morto. Sentii poi parlarne 
	da donne, come in favola, talvolta; 
	ma gli uomini, più gravi, lo scordarono. 
	Un inverno a mio padre già morto arrivò un cartoncino 
	con un gran francobollo verdastro di navi in un porto 
	e auguri di buona vendemmia. Fu un grande stupore, 
	ma il bambino cresciuto spiegò avidamente 
	che il biglietto veniva da un'isola detta Tasmania 
	circondata da un mare più azzurro, feroce di squali, 
	nel Pacifico, a sud dell'Australia. E aggiunse che certo 
	il cugino pescava le perle. E staccò il francobollo. 
	Tutti diedero un loro parere, ma tutti conclusero 
	che, se non era morto, morirebbe. 
	Poi scordarono tutti e passò molto tempo. 
 
	Oh da quando ho giocato ai pirati malesi, 
	quanto tempo è trascorso. E dall'ultima volta 
	che son sceso a bagnarmi in un punto mortale 
	e ho inseguito un compagno di giochi su un albero 
	spaccandone i bei rami e ho rotta la testa 
	a un rivale e son stato picchiato, 
	quanta vita è trascorsa. Altri giorni, altri giochi, 
	altri squassi del sangue dinanzi a rivali 
	più elusivi: i pensieri ed i sogni. 
	La città mi ha insegnato infinite paure: 
	una folla, una strada mi han fatto tremare, 
	un pensiero talvolta, spiato su un viso. 
	Sento ancora negli occhi la luce beffarda 
	dei lampioni a migliaia sul gran scalpiccìo. 
 
	Mio cugino è tornato, finita la guerra, 
	gigantesco, fra i pochi. E aveva denaro. 
	I parenti dicevano piano: «Fra un anno a dir molto, 
	se li è mangiati tutti e torna in giro. 
	I disperati muoiono così». 
	Mio cugino ha una faccia recisa. Comprò un pianterreno 
	nel paese e ci fece riuscire un garage di cemento 
	con dinanzi fiammante la pila per dar la benzina 
	e sul ponte ben grossa alla curva una targa-réclame. 
	Poi ci mise un meccanico dentro a ricevere i soldi 
	e lui girò tutte le Langhe fumando. 
	S'era intanto sposato, in paese. Pigliò una ragazza 
	esile e bionda come le straniere 
	che aveva certo un giorno incontrato nel mondo. 
 	Ma uscì ancora da solo. Vestito di bianco, 
	con le mani alla schiena e il volto abbronzato, 
	al mattino batteva le fiere e con aria sorniona 
	contrattava i cavalli. Spiegò poi a me, 
	quando fallì il disegno, che il suo piano 
	era stato di togliere tutte le bestie alla valle 
	e obbligare la gente a comprargli i motori. 
	«Ma la bestia» diceva «più grossa di tutte, 
	sono stato io a pensarlo. Dovevo sapere 
	che qui buoi e persone son tutta una razza». 
 
	Camminiamo da più di mezz'ora. La vetta è vicina, 
	sempre aumenta d'intorno il frusciare e il fischiare del vento. 
	Mio cugino si ferma d'un tratto e si volge: «Quest'anno 
	scrivo sul manifesto: – Santo Stefano 
	è sempre stato il primo nelle feste 
	della valle del Belbo – e che la dicano 
	quei di Canelli». Poi riprende l'erta. 
	Un profumo di terra e vento ci avvolge nel buio, 
	qualche lume in distanza: cascine, automobili 
	che si sentono appena: e io penso alla forza 
	che mi ha reso quest'uomo, strappandolo al mare, 
	alle terre lontane, al silenzio che dura. 
	Mio cugino non parla dei viaggi compiuti. 
	Dice asciutto che è stato in quel luogo e in quell'altro 
	e pensa ai suoi motori. 
										Solo un sogno 
	gli è rimasto nel sangue: ha incrociato una volta 
	da fuochista su un legno olandese da pesca, il Cetaceo, 
	e ha veduto volare i ramponi pesanti nel sole, 
	ha veduto fuggire balene tra schiume di sangue 
	e inseguirle e innalzarsi le code e lottare alla lancia. 
	Me ne accenna talvolta. 
										Ma quando gli dico 
	ch'egli è tra i fortunati che han visto l'aurora 
	sulle isole più belle della terra, 
	al ricordo sorride e risponde che il sole 
	si levava che il giorno era vecchio per loro. 
