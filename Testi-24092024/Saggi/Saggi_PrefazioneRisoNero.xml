<?xml version="1.0" ?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>TITOLO OPERA</title>
			</titleStmt>
			<publicationStmt>
				<p>Publication Information</p>
			</publicationStmt>
			<sourceDesc>
				<p>Information about the source</p>
			</sourceDesc>
		</fileDesc>
	</teiHeader>
	<text>
		<body>
			<p>Prefazione a Sherwood Anderson, Riso nero (Dark Laughter), traduzione di Cesare Pavese, Frassinelli, Torino 1932</p>
			<p/>
			<p>Verso la fine del secolo scorso, l’autore di questo libro era un giovane operaio che passava le sere buttato su un letticciolo in una camera ammobiliata – molto male ammobiliata – a leggicchiare le cose più disparate. Fuori, il fracasso e il fumo di Chicago in via di diventare il gran centro industriale del Medio Ovest. Quand’era stufo di leggere o non c’era più luce, il giovane Anderson – queste cose ce le racconta lui stesso nella Storia di un raccontatore di storie – chiudeva il libro e si metteva a fantasticare. O saltava dal letto e usciva a gironzolare per le vie, tra fabbriche e case operaie, pensoso di quello che gli pareva soltanto bruttezza e volgarità.</p>
			<p>Veniva da paesi peggio ancora, nel suo ricordo – dell’interno provinciale dell’Ohio – dove a un tratto la vita povera e tranquilla di quei villaggi provvisori e mezzo agricoli della sua infanzia era stata scossa da un terremoto e da una gran febbre: l’industrialismo, la corsa alla ricchezza, l’efficiency rush; il culto degli eroi fattivi, le parole grosse, le macchine, tutto ciò insomma che passa per l’America attuale.</p>
			<p>L’infanzia nell’Ohio aveva insegnato a Sherwood Anderson soltanto a leggere e a scrivere e che la vita è dura. Figlie di emigranti o quasi, quelle famiglie erano una generazione che viveva nell’Ohio – come altre nella Nebraska, nell’Illinois, nel Dakota – senza nemmeno l’orgoglio della conquista che era stato dei vecchi pionieri ora scomparsi, senza una ragione di affetto, senza un interesse: viveva là perchè la vita l’aveva buttata. Praterie vuote, qualche fiume, villaggi di legno, granturco e cavoli dappertutto e immensità piatta e opprimente.</p>
			<p>A Chicago dove cercava fortuna, il giovane Anderson aveva trovato soltanto un’altra desolazione: uomini che faticavano, che lottavano, che si davan gomitate, sognando una vita grassa, aggreggiati in baracche altrettanto provvisorie che nelle campagne, con parole altrettanto banali e neanche più il conforto degli orizzonti aperti. E inoltre una miseria spietata, uno sfruttamento della bestia umana quale non s’era più visto dal tempo degli schiavi.</p>
			<p>Il giovane Anderson leggeva. Leggeva di tutto: dai Commentari di Cesare alle biografie del Rinascimento, alle Foglie d’erba di Walt Whitman. La fantasia gli giocava brutti scherzi. Per molto tempo anche in seguito, quando fu più formato e più uomo, gli accadde di trasformare, da allucinato, pacifici nordamericani in signorotti del cinquecento e di scrivere lunghe liste di parole senza senso, non per altro che per sfogare le sue ubriacature di solitudine.</p>
			<p>Ma un’idea fa importanti anche tutte le assurdità più luminose che Sherwood Anderson può aver fantasticato e vissuto da operaio nella città in formazione. E l’idea è la stessa che dà fascino e vigore a questo libro – Riso nero – scritto da Anderson a quarantanove anni nel 1925, quando già Chicago e tutti gli Stati avevan preso un assetto e una pacata larghezza di respiro da far quasi dimenticare i tempi caotici delle origini. Idea e problema sono gli stessi che hanno tormentato e tormentano tuttora gli artisti e gli uomini che conteranno in futuro nella storia degli Stati. Si chiedeva l’operaio Sherwood Anderson: qual’è mai il significato di quest’enorme nazione che è fatta dei rifiuti di tutte le nazioni; che vive, che suda, bestemmia e si rinnova continuamente; che non ha bellezza, non ha memorie, non ha nulla, se non un’avidità smisurata di vita e di fortuna e che nelle sue espressioni sinora più alte non ha saputo che scimmiottare i gesti stracchi dell’Europa, e riverniciarsi di tutti i lustri più falsi dell’Europa?</p>
			<p>Una risposta a questo, Anderson la cercò in tutti i libri, in tutti i fatti, in tutta la vita che gli giungeva alla coscienza – e non soltanto da operaio, ma anche più tardi, quando fu soldato, garzone di cavalli, agente pubblicitario e industriale – e dal caos di barlumi e di parvenze informi non sapeva cavare che fantasticherie, trasfigurazioni interiori di quel cinematografo incessante che gli scorreva davanti, finchè a poco a poco la fantasticheria, la trasfigurazione della realtà, non gli apparvero altro che il senso stesso della sua vita e la strada per cui egli avrebbe potuto dare un significato, una giustificazione anche agli Stati.</p>
			<p>E allora comincia l’altro problema, l’altro lavoro immane, che Anderson si è sobbarcato per la sua terra: Come esprimerlo questo fatto nuovo alla storia, come ricreare in fantasia, riordinare, costruire (poichè questa per Anderson è l’arte: portare ordine e disegno dove è il caos) il materiale disperso che forma l’inaudita Nazione di una cinquantina di nazioni? Dov’è una tradizione artistica e spirituale dell’America?</p>
			<p>Di fronte gli sta l’Europa – la vedete, nel libro – antica, matura, sapiente: esperta, prima, della vita, e poi, conseguentemente, dell’arte, dove i creatori vivono vicino alla loro terra, alle cose, con semplicità, con umiltà, ascoltando. Nell’America invece l’artista è un isolato, un estraneo al suo paese; il paese stesso non pare che vernice, la pretensiosità è il motto di tutta la vita: che cosa sa l’America della umiltà e terrestrità dei grandi artisti del passato dell’Europa?</p>
			<p>Questo alla prima occhiata di Anderson, e, in più, in America ci sono le macchine, la facile ricchezza e il puritanesimo: tutto che soffoca l’artista e la vita.</p>
			<p>Ma – e qui sta l’importanza di Riso nero e di tutto Anderson, in contrasto con certi artistucoli americani che fanno i fuorusciti in Europa – anche in America scorre il sangue nei corpi, anche in America ci sono istinti, ci sono passioni, ci sono lavori vitali e non solo efficienti; si posson pensare immagini e costruire mondi. E quel che è più, qualche americano questa costruzione l’ha fatta. Quelle pagine su Mark Twain autore di Tom Sawyer e Huckleberry Finn, poeta della vita schietta del Centro sul gran fiume, sono sprazzi della scoperta nazionale di Anderson.</p>
			<p>C’è la vita in America, come nella Vecchia Europa: c’è la natura eterna, ci sono i canti, il fiume, l’amore, le risa, i negri: Riso nero. E con raddoppiata energia Anderson canta l’inno alla vita negra, all’umiltà dei negri dinanzi alle cose, perchè così può colpire le pastoie bianche dell’orgoglio e del materialismo puritano.</p>
			<p>Questo libro è propriamente la costruzione di un nuovo ideale di vita americana nella coppia Bruce-Aline e la tragedia degli sfalsamenti dell’orgoglio e della retorica in Bernice e Fred. E questa nuova vita Bruce e Aline se la costruiscono lentamente, con dolore, come ha fatto l’oscuro operaio di Chicago, dinanzi ai negri e all’Europa, impregnandosi della sensualità umile e sana dei primi e di tutta la saggezza dolorosa e profonda che Anderson vede in noi antichi. Così il romanzo è tutto fatto della sensibilità fantastica nella quale Anderson ha scoperto la sua America: i personaggi vivono e ci parlano con quella fissità trasognata e ricchissima che è la vita che Anderson vuole insegnare all’America; essi si raccontano con un loro lento lavorio, dinanzi a noi, come presi essi stessi dal gusto, dal bisogno di esistere fantasticamente o non essere: non essere che un caos, un nulla, una nazione fatta di banale ottimismo e di menzogne.</p>
			<p/>
			<p>Cesare Pavese</p>
		</body>
	</text>
</TEI>
