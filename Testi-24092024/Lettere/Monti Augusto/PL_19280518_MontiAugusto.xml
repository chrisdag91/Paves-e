<?xml version="1.0" ?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>TITOLO OPERA</title>
			</titleStmt>
			<publicationStmt>
				<p>Publication Information</p>
			</publicationStmt>
			<sourceDesc>
				<p>Information about the source</p>
			</sourceDesc>
		</fileDesc>
	</teiHeader>
	<text>
		<body>
			<p>﻿Ad Augusto Monti, Torino.</p>
			<p>[Torino,] 18 maggio 1928</p>
			<p>Caro professore,</p>
			<p>io sono un uomo che connette poco e ragiona con fatica e con molta nebbia, mentre Lei è preciso e limpido e pieno di esperienza vitale, tanto che quando Lei parla io sto a sentirla colla stessa sicurezza con cui mi abbandono dinanzi alla natura: pure su questo argomento del lavoro di creazione dell'arte, penso ora proprio l'opposto di Lei.</p>
			<p>Lei dice che per creare una grande opera basta vivere il più intensamente e profondamente possibile una qualunque vita reale, ché se il nostro spirito ha in sé le condizioni del capolavoro, questo verrà fuori quasi da sé, naturalmente, sanamente, come accade di tutti i fenomeni vitali.</p>
			<p>Lei vede l'arte, insomma, come un prodotto naturale, una normale attività dello spirito, che avrebbe per carattere essenziale la sanità.</p>
			<p>Ebbene, io nego molta parte dei significati dati a queste cose e specialmente l'ultima.</p>
			<p>No, secondo me, l'arte vuole un tal lungo travaglio e maceramento dello spirito, un tale incessante calvario di tentativi che per lo più falliscono, prima di giungere al capolavoro, che si potrebbe piuttosto classificarla tra le attività anti-naturali dell'uomo.</p>
			<p>Sana è in sé l'opera d'arte veramente buona, poiché, opera d'arte essendo soltanto una costruzione organica, dove palpiti la vita, una vita, qualunque essa sia, come quella di piante e pietre, la sanità, cioè la perfetta rispondenza e attività delle sue diverse parti, ne è l'indispensabile condizione; ma non affatto per questa ragione han da essere ugualmente sani il contenuto dell'opera e l'anima del creatore.</p>
			<p>Che anzi, se quest'anima non si è contorta e stravolta e dissanguata, se non è passata per una serie lunghissima di esperienze e queste ripetute fino all'assorbimento intero da parte sua, se non si è insomma ridotta per le fatiche e l'abuso di atteggiamenti particolari ad un aspetto fuori d'ogni comune e privo di quel gretto ottimismo che porta con sé la naturale sanità, quest'anima non varrà mai a comporre un capolavoro.</p>
			<p>E ripeto, soltanto e appunto per queste condizioni anti-umane, o forse sopra-umane, e per un lungo tormento di tentativi falliti lo spirito può giungere a dare quei suoi frutti risentiti e miracolosi, quelle nuove creature che sono sulla terra come tanti altri esseri viventi.</p>
			<p>Per questo l'arte è la più alta delle attività e porta l'uomo più di ogni altra cosa vicino alla divinità: permette di creare esseri vivi.</p>
			<p>Ed è per questa speranza vertiginosa che io non mi indurrò mai a &quot;pensare ad altro&quot; attendendo che il capolavoro mi nasca bell'e pronto, ma continuerò a logorarmi, a rompermi, e arricchirmi di vita e di mano sicura.</p>
			<p>Continuerò quest'esistenza malata e antipatica.</p>
		</body>
	</text>
</TEI>
