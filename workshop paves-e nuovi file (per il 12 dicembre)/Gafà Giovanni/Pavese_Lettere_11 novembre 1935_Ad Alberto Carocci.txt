Ad Alberto Carocci, Firenze 
[Brancaleone,] 11 novembre [1935]
Caro Carocci,
ricevo un pacco di libri di Solaria e il tuo biglietto. Grazie mille. 
Per le prenotazioni ti mandai una quarantina di indirizzi nell’inverno scorso, ed ora non saprei proprio come rifare quell’elenco, messo insieme con molte ricerche. Senz’altro manda un pacco di cartoline a mia sorella Maria Sini – V. Lamarmora 35 – e uno a Augusto Monti (presso Sturani), via Cassini 55. Unisci un biglietto: «Ci dice l’autore che Lei è in grado di procurarci sottoscrittori…» Cercheranno loro altri acquirenti. 
Grazie della scelta per l’antologia. Se tu fossi me, avresti però pensato al Dio Caprone. 
Cesare Pavese. Nato a Santo Stefano Belbo – 1908. Vissuto sempre in Piemonte. Laureato in lettere. Ha tradotto: 
H. Melville, Moby Dick, ed. Frassinelli, 1932 
Sh. Anderson, Riso Nero, ed. Fr., 1932 
J. Joyce, Dedalus, 1933 
J. Dos Passos, 42 Parallelo, Mondadori, 1933. 
Ha scritto di letteratura nordamericana sulla «Cultura» una mezza dozzina di saggi dal 1930 al ’34. Ha atteso alla composizione di Lavorare Stanca fin dal 1930. 
Ti rinnovo i ringraziamenti e ti saluto tuo 
Pavese
Voce di uno che grida nel deserto 
