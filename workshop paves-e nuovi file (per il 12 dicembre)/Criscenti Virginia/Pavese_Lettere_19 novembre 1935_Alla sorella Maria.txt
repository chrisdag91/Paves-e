Alla sorella Maria, Torino
[Brancaleone,] 19 novembre [1935]
Cara Maria,
passo il tempo imparando bei proverbi popolari. Esempio: 
Corna di mamma 
corna di canna 
corna di soro 
corna d’oro 
corna di mugliere 
corna vere. 
Costretto dal freddo ho adottato il braciere. Si tratta di un guerresco bacile di rame munito di maniglie in cui si mette cenere e, al centro, brace; poi si poggiano i piedi su un orlo di legno che corre tutt’intorno, e si passa la sera. L’ho adottato con una differenza. Costando troppo il bacile di rame, ho preso un catino di scarto, l’ho riempito di cenere e vi brucio carbonella comprata al mezzo chilo. 
Succede però che – come le sartine deluse tappano porte e finestre e, acceso carbone, si stendono sul letto a rendere lo spirito – non vi è nulla di più facile che svegliarsi al mattino cadavere. Bisogna quindi, durante tutta la funzione, tenere spalancata la porta di casa e così il beneficio del calore va in tante correnti maligne, che dànno raffreddori, reumi, dolori di costa e asma essenziale. Inoltre, siccome il letto alla sera è incredibilmente umido, bisogna scaldare due mattoni e metterceli dentro. Altrimenti ci si sveglia coperti di muffa e di capelvenere. Col mal di testa, per via del carbone, ci si sveglia sempre; malgrado io, avendo i vetri rotti, sia sempre ventilato.
Ho notato che le scrofe, qui numerosissime, viste di dietro hanno una somiglianza impressionante con la vista di dietro delle signorine in genere – tacco alto e fine, gambetta nervosa, vivace sculettamento e codino frisé – e sono tentato di condurmene una a letto per compagnia. Ma non lo faccio perché la carne di maiale è un afrodisiaco.
L’asma qui viene così forte che non basta fare il fumo prima di coricarsi, ma bisogna ripeterlo alle tre di notte, dopo un doloroso risveglio per soffocamento: alzarsi dal letto nella stanza gelata e così, a culo in aria, bruciare l’incenso al Padre Eterno, che evidentemente profitta del fatto di essere un puro spirito e s’infischia se un malcontento medita di rompergli il filone della schiena. 
La lettera è molto allegra, ma io no. Saluti. 
Cesare