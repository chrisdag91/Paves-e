Alla sorella Maria, Torino
[Brancaleone,] 20 novembre [1935]
Cara Maria,
ricevo cartoline 10 e 11 e pacco. Invece di interessarvi tanto alle calze e ai condimenti calabresi, leggete bene quello che scrivo: Omero ve lo chiedevo in greco, in tanti volumetti separati, che sono nel mio scaffale. Quei due libracci bleu sono inutili.
Il resto del pacco è tutto perfetto, benché le «cotogne di Serralunga» si riducano a una cotogna e due melacce qualunque. Mi ha molto consolato il Formoclone, che mi ricorda un bell’angolino di uno scaffale d altri tempi. 
Quanto alle calze rammendate, non è Brancaleone che se ne stupisca. 
Il mal di stomaco mi viene a mangiare robetta (salame, castagne, pane e mele alla sera) e alzarmi la notte al fresco a fare il fumo. E poi, siccome mi arrabbio per l’asma e tutto, la cena mi sta sullo stomaco. 
Mi piacciono le raccomandazioni di farmi passare l’asma. Non fate ridere. Perché non mi raccomandate anche di tornare a casa in settimana? 
Ho spedito la borsa per Cesarina 
Cesare


